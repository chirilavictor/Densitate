Hoinar prin județ: Vă invităm să vedeți Conacul din Voinești și Palatul Mavrocordat-Sturdza

Să profităm de vremea frumoasă și să ne redescoperim bijuteriile arhitecturale din județ. Astăzi vă propunem o plimbare scurtă cu mașina sau cu bicicleta, de doar 15 km, până la Conacul Voinești-Negruzzi. La întoarcere căutați Palatul Mavrocordat-Sturdza de la Miroslava.

Conacul din Voinești este un conac care se află în satul Voinești din județul Iași (la o distanță de 15 km de Iași, pe DN 24) și care a fost construit de către familia boierească Negruzzi în anul 1830.

Imobilul se află în centrul comunei Voinești, în apropiere de primărie și biserică, având în prezent o deschidere la stradă de circa 50 metri.

Satul Voinești a fost înființat la mijlocul secolului al XVII-lea ca așezare de țărani clăcași pe moșia boierilor Voinești. În jurul anului 1825, proprietarul moșiei Voinești, Iorgu Anastasie Voinescu, a dat această moșie ca zestre fiicei sale Zoe la căsătoria acesteia cu spătarul Ianachi Negruzzi (1799-1836), vărul scriitorului Costache Negruzzi (1808-1868).

Conacul din Voinești a fost construit în anul 1830 de către familia boierului Ianachi Negruzzi. Clădirea are 3 niveluri (demisol+parter+etaj), 28 de încăperi întinse pe o suprafață totală de 850 de metri pătrați, iar pereții exteriori au grosime de aproape un metru. Conacul era înconjurat de un parc, care se mai întinde astăzi pe o suprafață de aproape trei hectare.

În anul 1834, spătarul Ianachi Negruzzi a construit în apropierea conacului o biserică din cărămidă pe temelie de piatră. În această biserică au fost înmormântați membrii familiei boierești Negruzzi. (Wikipedia.ro)

La 16 minute cu mașina, la Miroslava găsim Palatul Mavrocordat-Sturdza. Palatul se află în prezent în curtea Liceului Agricol "Mihail Kogălniceanu" din Miroslava, aici funcţionând Muzeului Etnografic al Agriculturii Moldovei şi biblioteca şcolii.

Palatul Sturdza de la Miroslava a fost construit la începutul secolului al XIX-lea de către familia boierului moldovean Vasile Beldiman. În această clădire a fost deschis la 24 octombrie 1831 Institutul de Educaţie pentru Fiii de Nobili, care a funcţionat până în anul 1834, când absolvenţii primei promoţii (printre care şi Mihail Kogălniceanu) au plecat împreună cu profesorii lor francezi să-şi continue studiile la Paris.

La începutul secolului al XX-lea, palatul s-a aflat în proprietatea principesei Olga Sturdza (1884-1971), fiica principelui Alexandru Mavrocordat şi a Luciei Cantacuzino-Paşcanu. Ea a înfiinţat în februarie 1917 în acest palat Orfelinatul "Principesa Olga M. Sturdza".


